## Referaatti kandidaatintyöstä Johtaminen perinteisissä ja ketterissä ohjelmistoprojekteissa
Eero-Veikko Laine käsittelee kandidaatintyössään Johtaminen perinteisissä ja ketterissä ohjelmistoprojekteissa sitä, miten projektien johtaminen ja projektinhallinta toimivat perinteisessä ja ketterässä viitekehyksessä. Tekstissä kerrotaan, että IT-alalla työ on pääasiassa projektiluontoista. Haasteita siihen tuo monimutkaisuus, projektin myötä muuttuvat vaatimukset ja ennakoimattomuus esimerkiksi vastaan tulevien ongelmien muodossa. Abstraktin luonteen vuoksi ohjelmistojen laatua voi olla vaikeaa mitata ja niille voi olla vaikea antaa yksiselitteisiä tavoitteita.

Laine uskoo, että projektien johtamisessa tekniset taidot ovat tärkeitä, mutta vielä tärkeämpiä ovat hyvät vuorovaikutustaidot ja organisaatiokyky. Hän kuitenkin mainitsee, että aiheesta on ohjelmistokehitykseen liittyen tehty vain vähän tutkimusta. Tekstissä kerrotaan, että ohjelmistoprojektit ovat usein erittäin käytännönläheisiä, joten johtamisen painopisteen on oltava mieluummin käytännön toiminnassa kuin inspiroivassa muutosjohtamisessa. On olemassa erilaisia johtamistyylejä, joista on hyötyä erilaisissa tilanteissa. Esimerkiksi kokemattoman tiimin kanssa ohjaava johtaminen voi olla tehokkaampaa, kun taas monimutkaisissa ja luovuutta vaativissa projekteissa voimaannuttava johtamistapa voi toimia paremmin. 

Perinteisesti projektia on johtanut projektipäällikkö, joka koordinoi ryhmän toimintaa ja vastaa viestinnästä ryhmän ulkopuolelle. Niinpä projektipäällikköön yksilönä onkin kohdistunut paljon paineita ja odotuksia ja taitavan projektipäällikön rooli on ollut korostettu.  Ketterissä menetelmissä taas vastuu jakautuu tiimin jäsenten kesken ja asiakas otetaan aktiivisesti mukaan kehitysprosessiin. Itseohjautuvat tiimit ja jaettu johtajuus ovat keskeisiä ketterissä menetelmissä ja Laine kertookin, että lopulta ryhmän päätösvalta menee yksilön autonomian edelle.

