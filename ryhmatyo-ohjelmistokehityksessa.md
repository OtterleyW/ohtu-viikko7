## Referaatti kandidaatintutkielmasta Ryhmätyö ohjelmistokehityksessä
Kenny Heinosen kandidaatintyössä Ryhmätyö ohjelmistokehityksessä kerrotaan, että ohjelmistokehityksessä eri vaiheet vaativat eri taitoja, joten ryhmätyöskentely on eduksi verrattuna yksilönä työskentelemiseen. On olemassa prosessimalleja, jotka ohjaavat ryhmän työskentelyä luontevampaan ja tuotteliaampaan suuntaan. Yhteistyö- ja kommunikointitaidot vaikuttavat ryhmän suorituskykyyn. Myös yksilöiden persoonallisuudet ja luonteenpiirteet ja tekninen osaaminen vaikuttavat siihen, miten ryhmä työskentelee. Tekstissä todetaan, että eri tavalla ajattelevat ihmiset voivat tuoda eri näkökulmia kehittämiseen, mikä johtaa parempiin ratkaisuihin. 

Eräs tapa persoonallisuuden mittaamiseen on Myers-Briggsin tyyppi-indikaattori, joka jakaa persoonallisuuden neljään osioon: sosiaalinen vuorovaikutus, tiedonkeruu, päätöksenteko ja elämäntyyli. Tekstin mukaan tärkeinä piirteinä ohjelmistokehityksessä on pidetty näiden lisäksi myös joustavuutta ja mukautuvuutta, hyviä kommunikaatiotaitoja, älykkyyttä ja mukavuutta. Sen sijaan huonona ohjelmistokehittäjänä pidetään henkilöä, jonka tekninen osaaminen on heikkoa, ja jolla on huonot kommunikointitaidot. Huono kehittäjä ei myöskään luota muiden apuun ja on haluton yhteistyöhön. Ohjelmistokehityksen eri vaiheissa teknisen osaamisen lisäksi myös luonteenpiirteet vaikuttavat tehtävissä menestymiseen. 

Tekstissä todetaan, että vaikka ryhmätyön osaaminen on tärkeää ihmiselle, joka pyrkii ohjelmistoalalle, ei useissa tietojenkäsittelytieteen opetusohjelmissa ei varsinaisia ryhmätyötaitoja opeteta tarpeeksi. Hyvät ryhmätyötaidot kuitenkin vaativat opettelua ja sitä varten on kehitettykin erilaisia menetelmiä. Usein puutteelliset ryhmätyötaidot johtuvatkin kokemattomuudesta enemmän kuin henkilön luonteesta.

