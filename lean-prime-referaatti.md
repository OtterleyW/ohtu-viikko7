## Referaatti tekstistä Lean Prime
Craig Larman ja Bas Vodde esittelevät tekstissään Lean Prime Lean-ajattelun perusperiaatteita. Läpi tekstin toistuu ajatus siitä, että jos prosessia verrattaisiin viestijuoksuun, pitäisi huomion Leanin mukaan olla viestikapulassa, ei juoksijassa. Kaksi tärkeintä ns. peruspilaria Lean-ajattelussa ovat jatkuva kehittyminen (Continuous Improvement) sekä eli ihmisten kunnioitus (Respect for People) – ei siis työvälineet (Tools) tai hukan vähentäminen (Waste Reduction), mikä on yleinen harhaluulo. Nämäkin kuuluvat osana Leaniin, mutta ilman jatkuvan kehittymisen ja ihmisten kunnioituksen periaatteiden omaksumista ei Larmanin ja Vodden mukaan voi ymmärtää Leania täysin.

Keskeisiä ajatuksia ihmisten kunnioittamiseen liittyen on se, että keskitytään kehittämään ihmisiä ja vasta sitten rakentamaan tuotteita. Tiimit ja yksilöt voivat itse vaikuttaa tapojen ja käytäntöjen kehittämiseen. Vahva mentorointikulttuuri on myös tärkeää Leanissa ja toivottavaa on, että johtajat tuntevat työn jopa paremmin kuin työntekijät (sanonta ”my manager can do my job better than me”). Asiakkaaksi mielletään jokainen, joka käyttää työn tai päätöksen tulosta – siis myös muut työntekijät, eikä vain loppukäyttäjät.

Jatkuvan kehityksen keskeisiä käsitteitä taas on kaizen, joka usein käännetään suoraan myös jatkuvaksi kehityksesi. Se kattaa sekä henkilökohtaisen ajattelutavan että yleisen käytännön. Tärkeää ei ole se onnistuuko vai ei, vaan se että pyrkii kehittymään ja keksimään uusia, parempia toimintatapoja. Tähän kannustetaan ja opetetaan myös kaikkia työntekijöitä aivan alusta alkaen. Toinen olennainen termi jatkuvaan kehitykseen liittyen on Go see, jolla tarkoitetaan sitä, että tietääkseen mitä tapahtuu ja voidakseen auttaa kehitystä, on mentävä paikan päälle sinne, missä varsinainen työ tapahtuu. Kehitystä ei voi siis johtaa erillään työntekijöistä omassa toimistokopissa.

